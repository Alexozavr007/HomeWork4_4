Мотря махнула на себе хусточкою, сіла на призьбі й задумалася. Ілько, пильно 
слідкуючи за нею, проти волі задивився на красу її, що тепер іще якось 
виразніше виявлялася на сірому тлі стіни, — на ту красу, що не б’є у вічі, 
що на перший погляд ледве примітна, а тільки в неї вдивишся, можна впитися й 
очима, і серцем, всею істотою. То була краса, що виховується тільки на Україні, 
але не така, як малюють деякі з наших письменників. Не було в неї ні «губок, 
як пуп’янок, червоних, як добре намисто», ні «підборіддя, як горішок», ні «щік, 
як повна рожа», і сама вона не «вилискувалась, як маківка на городі». Чорна, 
без лиску, товста коса; невисокий, трохи випнутий лоб; ніс тонкий, рівний, з 
живими ніздрями; свіжі, наче дитячі, губи, що якось мило загинались на кінцях; 
легка смага на матових, наче мармурових, щоках і великі, надзвичайно великі, з 
довгими віями, темно-сірі очі, з яких здавалося, дивлячись, наче лилося якесь 
тихе, м’яке, ласкаве світло, — то була й уся краса сієї дівчини (В. Винниченко).